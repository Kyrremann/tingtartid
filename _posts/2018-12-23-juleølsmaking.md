---
layout: post
title:  "Juleølsmaking 2018"
date:   2018-12-23 12:00:00
description: "Juleølsmaking med familien, testing av batch #1, #2, #3, og mer"
---

I tradisjonstro ble det avhold juleølsmaking med familien lille julaften. Denne gangen ble hovedfokuset på hjemmebrygging. I dette innlegget blir fokuset på hva Ting Tar Tid har brygget, men nedenfor ser du en komplett liste av all ølet vi prøvde. Ble ingen rangering av ølen i år, vi fokuserte på god stemning, kos, og smaking! Hadde også påspandert oss flotte glass fra Grünerløkka brygghus, med dl mål!

* Ting Tar Tid - [#2 Kaffekværna - 100g](https://untappd.com/b/ting-tar-tid-2-kaffekvaerna-100g/3004910)
* Ting Tar Tid - [#2 Kaffekværna - 150g](https://untappd.com/b/ting-tar-tid-2-kaffekvaerna-150g/3004927)
* Ting Tar Tid - [#2 Kaffekværna - 250g](https://untappd.com/b/ting-tar-tid-2-kaffekvaerna-250g/3004936)
* Fiskeslo - [Amber christmas](https://untappd.com/b/fiskeslo-amber-christmas/3004998)
* To øl - [1 Ton of... christmas](https://untappd.com/b/to-ol-1-ton-of-christmas/2901930)
* Færder Mikrobryggeri - [Myrre](https://untappd.com/b/faerder-mikrobryggeri-myrra/1783078)
* Færder Mikrobryggeri - [Røkelse](https://untappd.com/b/faerder-mikrobryggeri-rokelse/1783083)
* Ting Tar Tid - [#3 Eplegløgg](https://untappd.com/b/ting-tar-tid-3-epleglogg/3005120)
* Anchor Brewing Company - [Merry Christmas & Happy New Year](https://untappd.com/b/anchor-brewing-company-merry-christmas-and-happy-new-year-our-special-ale-2018/2835306)
* Amundsen Bryggeri - [ZYGoat](https://untappd.com/b/amundsen-bryggeri-zygoat/2887079)
* Slephenden Bryggeri - [Askers Fruktige Hveteøl](https://untappd.com/b/slephenden-bryggeri-askers-fruktige-hveteol/3005315)
* Ting Tar Tid - [#2 Kaffekværna - Base](https://untappd.com/b/ting-tar-tid-2-kaffekvaerna-base/3005367)

Nok øl ble det, og neste år skal vi nok ha en litt bedre kuratert rekkefølge på ølen. Jeg var dessverre litt for gira på kaffeølen jeg hadde lagd, og den burde nok vært litt senere i listen.


#### Kaffekværna

Denne var jeg veldig spent på, skulle jo egentlig bli en stout som smakte mye mer som en brown ale, men nå som den har stått en stund, smaker den faktisk mye kaffe(gru), litt for mye for min del. Er nok *Crisp Roasted Barley* som stikker frem, for det ble så klart ikke tilsatt noe kaffe i basen.

Ellers kan jeg nevne av de tre forskjellige kaffe-batchene, så var det 250g som ble best likt, mens ingen egentlig likte 100g, og en som likte 150g. Så helt vellykket kan man vel ikke si at denne batchen var.

Videre utpå kvelden ble vi snakkende om hvordan vi kunne videreutvikle Kaffekværna. Så ny batch er planlagt i januar, som skal deles på fire nye forsøk.

1. Mer kaffe! Denne gangen tester vi 500g kaffe (i humlepose for å unngå kafferester) rett i gjæringskaret (etter 7 dager). En ren videreutvikling av første forsøk. Og faktisk hva jeg opprinnelig hadde planlagt.
2. Cold brew! Når kaffen skal flaskes, så blandes det vanlig cold brew inn med ølet. En form for utvanning av ølet.
3. Traktekaffe! Litt enklere en cold brew, traktekaffe som blandes inn med vørteren før den kjøles ned.
4. Trakte kaffe med vørter! Kanskje den mest avanserte, rett og slett trakte kaffe med vørter.

Som dere ser så er det fire nye spennende alternativer, som det blir morsomt å prøve. Blir en del arbeid, da #3 og #4 krever egen nedkjøling av vørteren. Heldigvis har jeg en spiralkjøler som kan hjelpe meg med dette. Lang bryggedag blir det definitivt!


#### Eplegløgg

![Eplegløgg i glass](/assets/blogg/eplegløgg.png)

Ølet med eplegløgg slo overraskende godt an! Så denne skal også utforskes videre. Ikke helt bestemt meg for hvordan, men noe ala listen nedenfor blir det:

1. Mindre mengde eplegløgg. Denne gangen hadde vi 0.5l eplegløgg på 4l vørter, altså et blandingsforhold tilsvarende 1/8, 4 ganger hva det står på flasken.
2. Mer eplegløgg! Usikker på hvor bra det kan bli, men forhåpentligvis verdt et forsøk. Tenker å nærme meg blandingsforholdet, men gå for 1/4. Dette vil kreve 1l eplegløgg for 4l vørter.
3. Kryddergløgg! Litt usikker om jeg skal gå for tradisjonell gløgg, eller om jeg skal kjøpe gløggkrydder.
